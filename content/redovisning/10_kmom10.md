---
---
Redovisning kmom10
=========================

Krav
-----
Uppdrag 1 – Analys aktuell webbplatsdesign

Till analysen av aktuella trender inom webbplatsdesign valde jag fyra webbplatser inom kategorin ”co working space”. Jag tänkte att det här är en kategori av företag som vill utmåla sig som trendiga och nyskapande och därför borde deras webbplatser ha den klangen. Jag jämförde webbplatserna med utgångspunkt vilka designprinciper och designelement som återfanns på samtliga webbplatser. Jag tog hjälp av en hel del artiklar som tog upp trender inom webbdesign 2018 och 2019 för att få en tydlig bild av vad som faktiskt är trendigt och hur dessa webbplatser i så fall använder sig av trenderna. Slutsatsen är en sammanställning av trender och en observation av vilka trender som fanns och inte fanns på mina valda webbplatser.

Uppdrag 3 – Webbplats

Jag valde att utgå ifrån me/redovisa och har den som grund för den här webbplatsen. Jag kände mig bekväm med det då den strukturen är känd sedan föregående kursmoment men jag ville samtidigt jobba mer med den strukturen för att förstå den ännu mer.

Webbplatsen har en förstasida och en about-sida som består av två kolumner – innehåll i artikeln samt en sidebar på höger sida som tar sig form av rektangulära knappar. Förstasidan innehåller allmän information om företaget och på about-sidan har jag skrivit om in tolkning av kunden och dess önskemål och krav. Bilder finns på samtliga sidor och jag har använt Cimage för att få rätt storlek på bilderna.

Webbplatsen har en blogg där man i blogginläggen finner information om de tjänster företaget erbjuder. Alla sidor har en flash-region med en bild, bilden är samma på alla undersidor. Navbaren länkar till samtliga sidor och man finner även länkar till blogginläggen i den högra sidebaren, varje knapp representerar ett blogginlägg. Footern består av tre kolumner och innehåller information om företaget, dess tjänster samt kontaktinformation.

Uppdrag 4 – Tema

Jag valde att göra en webbplats till kund nummer 1 – styrelseordförande Lufviga Af Solstråle och hans kompanjoner. Jag tolkade min imaginära kund som managementkonsulter i behov av en modernisering av sin webbplats och jag döpte företaget därefter till ”Creative Consulting”. Min tolkning var ett propert företag som ville nå ut till en bredare kundbas och inte bara sina nuvarande konservativa och rika klienter.

Jag tolkade kundens önskemål om en ny webbplats som att den skulle moderniseras för att nå ut till en ny potentiell kundbas. Jag skapade utifrån det perspektivet en lättsammare, enklare design – fortfarande proper och stilren – men med en modernare känsla. Med hjälp av levande bilder, ett fåtal färger och ganska blygsamma designelement fick webbplatsen den rätta känslan. Designen följer de allra vanligaste designprinciperna vilket gör den enkel att navigera vilket stämmer överrens med tolkningen om att vilja utöka sin kundbas – det ska vara lätt att hitta företagets tjänster.

Uppdrag 6 – Strukturen kring temat

För att strukturera LESS-koden så valde jag att skapa olika moduler för varje del av webbplatsen. En för sidans header som inkluderar logga, navbar och flash-tegion. En för sidans huvudsakliga innehåll, ”main”, som inkluderar bilder, artiklar och den sidebar syns på höger sida. En för sidans footer som inkluderar de tre kolumner som denna del består av. Dessa moduler finns i temats huvudsakliga LESS-fil, ”kmom10.less” och där inkluderas även filer med kod för responsivitet och grid så att det finns tillgängligt på webbplatsen.

Att dela upp koden för temat i olika moduler underlättar strukturen i dessa filer och man kan ha betydligt bättre koll på css-koden i filerna. Man kan enklare fokusera på en del av webbplatsen i taget och riskerar inte att blanda ihop element på olika delar av sidan. Vill man kunna byta mellan flera olika teman är det överlägset att dela upp koden på det här sättet. Det underlättar även ifall man vill kunna återanvända viss kod för att den passar till en annan webbplats, till exempel koden till header och navbar eller koden för responsivitet och grid.


Genomförande
-----
Överlag så har projektet gått bra och det har varit intressant och lärorikt att genomföra. Jag tycker att upplägget med att välja sin egen kund och vad för inriktning den har på din verksamhet har varit väldigt bra. Riktlinjer men samtidigt en frihet och flexibilitet. Det tog lite tid att komma igång och att välja till vad för kund min webbplats skulle tillhöra men jag fick en tydlig vision om hur jag ville att den skulle se ut och vad för design jag ansåg passade ”min kund”.

Det svåraste med projektet har egentligen varit att skapa en webbplats och en design som kunden kan tänka sig vilja ha. En verklig webbplats som innehåller relevanta element, ger rätt känsla och förmedlar information om kunden. Det har varit en bra utmaning och en bra inblick hur det kan vara att arbeta med webbplatsdesign.

Det har varit givande att se hur webbplatsen och designen utvecklas och tänka utifrån den imaginära kundens verksamhet och önskemål. Under projektets gång har jag utgått ifrån tidigare kursmoment och inkluderat dessa ett efter ett, antingen i designen eller bara uppmärksammat det extra i huvudet, och på så sätt har webbplatsen färdigställts.


Tankar om kursmoment
-----
Jag tycker att kursen varit väldigt bra och jag har lärt mig mycket. Alla analyser vi har definitivt gjort har gjort att jag tittar och tänker på webbplatser jag besöker på ett annat sätt än innan. Handledningen och materialet har varit bra och jag tycker vi har haft lärorika genomgångar av respektive kursmoment. Det har varit tydligt vad som förväntas och det har varit en variation i uppgifterna som jag verkligen uppskattar.

Överlag så tycker jag att allt kursen handlat om har varit relevant och jag har tagit med mig nya kunskaper från alla moment. Jag är nöjd och jag rekommenderar att andra går den här kursen. Jag ger kursen betyget 8.
